<div style="text-align: justify">
Vorrei riportare un discorso, un concetto che Andreas Antonopoulos ha presentato in un video nel suo canale YouTube (link del video: https://www.youtube.com/watch?v=JtyRN4YFRFI).


Generalmente, una persona sostenitrice delle criptovalute, e specialmente di bitcoin, ha il desiderio di vedere le grandi istituzioni, Wall Street, le banche, i grandi investitori accettare e inglobare questi nuovi strumenti nei loro sistemi. Molto spesso questo desiderio è frutto del fatto che si pensa che un’adozione ampia provochi l’apprezzamento di bitcoin, a seguito dell’aumento della domanda. Ebbene, ora sta accadendo proprio questo: sempre più investitori, aziende e banche stanno acquistando bitcoin. 

“Abbiamo vinto!”, possono pensare in molti. “Bitcoin è qui per restare, e le istituzioni non possono fare altro che accettare questa rivoluzione tecnologica. Abbiamo raggiunto il nostro obiettivo!”.

No. Non è questo l’obiettivo. Bitcoin, i sistemi decentralizzati, l’aumento del prezzo non sono l’obiettivo. Può esserlo per alcune persone, ma in realtà esiste un aspetto estremamente importante, spesso sottovalutato, che rappresenta una vera rivoluzione: l’equità sociale. In realtà non l’equità in sé, ma il modo in cui la si raggiunge. 

La blockchain, le criptovalute e tutte le tecnologie sottostanti sono solo dei mezzi per raggiungere l’equità, ma in un modo nuovo.

Immaginiamo questo esempio: due fratelli piccoli sono ghiotti di patatine fritte, e la loro madre le cucina per loro ogni giorno. Lei prepara un piatto intero, e ogni volta c’è una disputa fra i due fratelli su come le patatine debbano essere suddivise fra di loro. La discussione sfocia spesso in violenza. 
Esistono vari metodi per raggiungere l’equità in questo scenario. La madre ne prova molti, senza grossi risultati. Fino al punto in cui trova un metodo che garantisce l’equità senza scontri o effetti indesiderati.
Questo metodo si chiama “dividi e scegli”. Si può pensare come un gioco: uno dei due fratelli è incaricato a suddividere li totale di patatine in due gruppi, mentre l’altro fratello ha la facoltà di scegliere quale dei due gruppi tenere per sè.
Questo metodo garantisce che nessuna parte imbrogli, perché crea un sistema di incentivi e disincentivi per cui entrambe le parti, volendo massimizzare la propria quantità di patatine, si comporteranno in maniera adeguata.
I fratelli capiscono in fretta che colui che ha il compito di dividere le patatine ha solo l’opzione di dividere le patatine in due gruppi uguali, altrimenti colui che sceglie prenderebbe il gruppo più grande e il primo perderebbe. Se i due gruppi sono di dimensione uguale, entrambi i fratelli vincono. 
Per raggiungere l’equità, tutto quello che bisogna fare è garantire che i due fratelli seguano l’accordo, ossia il gioco e le sue regole.

Questo gioco può essere pensato come un protocollo, un protocollo che permette il raggiungimento dell’equità. Ma in questo caso l’equità non è garantita da una terza parte (la madre, che non ha bisogno di intervenire). Se il protocollo viene seguito, l’equità è il risultato naturale. In questo protocollo, che chiamiamo protocollo di equità, non interviene nessun intermediario che può essere intimidito o corrotto, o che può favorire secondo regole arbitrarie una delle due parti. 

Possiamo a questo punto pensare a un protocollo del genere applicato però in larga scala? Nella storia, all’interno della società l’equità è stata garantita in vari modi, dai sistemi dittatoriali ai sistemi in cui esistono delle istituzioni che applicano regole, e ora possiamo avere dei sistemi in cui le terze parti non sono necessarie, e l’equità è raggiunta attraverso un protocollo che crea incentivi e disincentivi che implicano un certo comportamento da parte dei partecipanti.

Bitcoin è un protocollo di equità, solo che a differenza del metodo “dividi e scegli”, entrano in gioco regole e strumenti più complessi, quali algoritmi crittografici, firme digitali, chiavi pubbliche e private. Bitcoin crea un gioco complesso in cui i partecipanti si rendono conto che, per vincere, tutti devono vincere. Qualora un partecipante cerca di imbrogliare, il sistema garantisce che questo perde.
L’unica cosa che bisogna garantire è che il protocollo venga seguito. È un sistema di regole, senza regolatori. Ogni criptovaluta propone un suo protocollo, un suo gioco che garantisce l’equitò.

Molte persone non vedono il protocollo di equità. I grandi investitori generalmente vedono il prezzo, o la capitalizzazione di mercato. Vedono l’effetto, ossia la politica monetaria che viene generata, ma non vedono come è stata generata. 

Non abbiamo vinto. Se Wall Street e le Banche iniziano ad accettare bitcoin, non significa che abbiamo vinto. Quello che succede, infatti, è che queste istituzioni cercano di introdurre i loro sistemi e regole datate, cercando di distruggere il protocollo di equità. Collegandoci all’esempio di prima, le grandi istituzioni vedono come i due fratelli riescano a dividersi le patatine in maniera equa, e a questo punto, con la scusa di far diventare bitcoin ancora più mainstream, attirare più investitori e semplificare il protocollo di equità, che sembra abbastanza complicato, propongono di introdurre dei soggetti che dividano le patatine fra i fratelli.

Questi soggetti sarebbero scelti da un governo, ma le scelte di un governo sono spesso e volentieri risultate di scarso successo nell’ambito dell’equità. E le istituzioni non vedono il problema di un terzo soggetto che distribuisca le patatine, non capiscono l’importanza del protocollo di equità, perché loro sono sempre stati avvantaggiati nel momento in cui c’è il soggetto terzo.

I miliardari e le banche a cui stiamo applaudendo perché finalmente stanno accogliendo le criptovalute vogliono introdurre intermediari, potrebbero introdurre delle licenze per coloro che fanno mining o che hanno un full node.

Allora dobbiamo smettere di applaudire. Bitcoin e le criptovalute sono un metodo rivoluzionario per raggiungere equità nella società, un metodo che non ha bisogno di intermediari e che quindi rimuove le conseguenze negative di un terzo soggetto che decide come distribuire la ricchezza.

Ed è questo l’obiettivo: rimpiazzare i vecchi sistemi per raggiungere l’equità con un protocollo nuovo che non ha bisogno di intermediari.
</div>

